<!DOCTYPE html>
<html lang="pl">
	<head>
		<meta charset="utf-8">
		<meta name="viewport" content="width=device-width, initial-scale=1">
		<title>Patrycja Murasicka Wydania  „Patrycja Murasicka” | POZa Linią</title>
		<link rel="stylesheet" href="/common.css">
	</head>
	<body>
		<header style="text-align: center; font-size: 3em; font-weight: bold">
			<a href="/">POZa Linią</a>
		</header>

		<section style="margin: auto; max-width: 80ch">
			<h2>Opublikowane teksty od Patrycja Murasicka</h2>
			Patrycja Murasicka – za dnia żona i mama, w nocy kapitan statku „Fantazja". Członek warszawskiej grupy pisarskiej Twórcy Twórców.

				<h3>Aloha, Grace</h3>
				<div class="pindent">
<p>Miałam wybór. Jednak wiele bym oddała za to, żeby decyzję podjął za mnie ktoś inny. Niestety, w białej, sterylnej sali byłam tylko ja, łóżko i metalowy wózek ze stertą formularzy.</p>
<p>Spojrzałam na zegarek - do operacji pozostała niecała godzina. Nerwowo kliknęłam parę razy długopisem. W końcu wyjęłam ze sterty papierów plik, który wydawał mi się najcieńszy, i złożyłam na nim swój podpis. Nie przeczytałam, jaki środek znieczulający wybrałam. Gdybym to zrobiła, przed oczami stanęłaby mi lista skutków ubocznych, którą mogłam recytować z pamięci dla każdego z zaproponowanych mi leków. To było ponad moje siły.</p>
<hr>
<p>Budziłam się powoli, jakby świadomość niechętnie wracała do pozbawionego woli ciała. Ciemność przed moimi oczami zaczęła się przejaśniać, aż w końcu zastąpiła ją czerwona poświata. Podniosłam powieki i od razu zamknęłam je z powrotem - słońce świeciło zbyt mocno. Wciągnęłam głęboko powietrze. Do moich nozdrzy doleciał słony, orzeźwiający zapach morza. Fale szumiały miarowo, uspokajająco. Gdzieś w oddali rozległo się nawoływanie mew.</p>
<p>– Grace – usłyszałam. Głos zabrzmiał znajomo, ale nie mogłam sobie przypomnieć, do kogo należał. – Grace, zaczynamy. Spróbuj usiąść.</p>
<p>Podniosłam się niezgrabnie, a ciepły, sypki piasek ustąpił pod moim ciężarem. Ponownie otworzyłam oczy.</p>
<p>Niebo, ogromne, błękitne, pochylało się nad horyzontem, ufnie opierając się na rozkołysanej wodzie. Morze, bezkresne, kobaltowoniebieskie, oblewało wąski pas lądu, wyrzucając na brzeg drobne kamyczki i muszelki. Wiatr muskał moje policzki, plącząc rozpuszczone włosy.</p>
<p>– Jak się czujesz, Grace?</p>
<p>Rozejrzałam się. Niedaleko mnie siedział duży, czarny ptak, przypominający kaczkę. Spojrzałam na nią badawczo, marszcząc brwi.</p>
<p>– Tak, Grace – odezwał się ptak. – Tutaj dr Smith. Jak się czujesz? – powtórzył.</p>
<p>– Rozmawiając z kaczką? Jak wariatka.</p>
<p>Ptak wydał z siebie dźwięk, który od biedy można było nazwać śmiechem.</p>
<p>– Poczucie humoru w normie – uznał.</p>
<p>– Jak idzie operacja? – spytałam, przypominając sobie, co naprawdę dzieje się z moim ciałem. – Mam nadzieję, że wszystko dobrze.</p>
<p>– Gdyby coś szło źle, nie rozmawialibyśmy teraz – uspokoił mnie doktor. – Jednak czas jest cenny. Wybierz sobie jakiś punkt i skup na nim wzrok.</p>
<p>– Może być pan, doktorze? – postać ptaka wydała mi najbardziej odpowiednia. Może dlatego, że podświadomie czułam, że jest jakimś, chociażby minimalnym łącznikiem z rzeczywistością, do której, mimo wszystko, chciałam wrócić.</p>
<p>– Oczywiście. Opisuj mi to, co widzisz. Cały czas, bez przerw. Dobrze?</p>
<p>Skinęłam głową.</p>
<p>– Widzę dużego ptaka, pokrytego czarnymi piórami. Ma biały, krótki dziób i zgrubienie nad nim. Jego oczy…</p>
<p>Nagle ptak zaczął rosnąć i znów się kurczyć, jakby był gumową zabawką, którą ściska rozbawione dziecko. Pióra z czarnych stały się bordowe, a następnie purpurowe, połyskujące jak cekinowa sukienka. Dziób wydłużył się i skręcił, oczy wypłynęły z orbit.</p>
<p>Krzyknęłam.</p>
<p>Zerwałam się z miejsca i w panice zaczęłam biec wzdłuż plaży.</p>
<p>– Grace! Uspokój się, weź głęboki oddech…</p>
<p>Ale ja nie chciałam się uspokoić.</p>
<p>Słońce zaczęło migać jak lampa dyskotekowa. Przyjemny przed chwilą piasek stał się ostry i zimny. Skręciłam w kierunku lasu. Neonowe palmy ustępowały mi drogi. Nagle potknęłam się i upadłam, a pomarańczowe, pulsujące pnącza owinęły się wokół mojego szarpanego drgawkami ciała.</p>
<p>– Tracimy ją! – krzyczały motyle, trzepocząc się wokół mojej głowy.</p>
<p>– Grace! – wołał wielki, pokryty łuskami potwór, pochylając się nade mną. Jego gorący oddech cuchnął zgniłym mięsem. – Grace, mów do mnie! Nie zamykaj oczu!</p>
<p>Jednak nie chciałam na niego patrzeć.</p>
<p>Zacisnęłam powieki.</p>
<p>Na zawsze.</p>
</div>
<p></p>


<!-- TODO: Change group_id, release_id to names in UI -->
				<p style="font-style: italic">Tekst opublikowany w <a href="/1">wydaniu 1</a> w ramach <a href="/1/3">grupy 3</a>
		</section>
	</body>
</html>

