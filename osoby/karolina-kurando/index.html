<!DOCTYPE html>
<html lang="pl">
	<head>
		<meta charset="utf-8">
		<meta name="viewport" content="width=device-width, initial-scale=1">
		<title>Karolina Kurando Wydania  „Karolina Kurando” | POZa Linią</title>
		<link rel="stylesheet" href="/common.css">
	</head>
	<body>
		<header style="text-align: center; font-size: 3em; font-weight: bold">
			<a href="/">POZa Linią</a>
		</header>

		<section style="margin: auto; max-width: 80ch">
			<h2>Opublikowane teksty od Karolina Kurando</h2>
			Karolina Kurando – krytyczka literacka, kulturoznawczyni, antropolożka kultury. Autorka bloga krytycznoliterackiego Books Silence. Pisze o współczesnej prozie światowej, czasami o poezji. Zajmuje się twórczością Jerzego Pilcha i Édouarda Louisa. Interesuje się animal studies, literaturą Młodej Polski oraz historią sztuki. Teksty krytyczne publikowała m.in. w „biBLiotece” Biura Literackiego, „Kontencie” i „Stronie Czynnej”. Since ’96, Kraków/Podhale.

				<h3>Nie chodzi o sacrum. Kinga Sabak, „Trochę z zimna, trochę z radości”</h3>
				<div class="pindent">
<p>Debiut Kingi Sabak, wicenaczelnej MINT Magazine, spolaryzował czytelniczki i czytelników – opinie o <em>Trochę z zimna, trochę z radości</em> (Wydawnictwo W.A.B. 2024) są albo bardzo pozytywne (Renata Lis, Justyna Sobolewska, Eliza Kącka – blurbujące książkę<a id="fnref1" href="#fn1" role="doc-noteref"><sup>1</sup></a>, Artur Hellich<a id="fnref2" href="#fn2" role="doc-noteref"><sup>2</sup></a>), albo bardzo negatywne (Olga Wróbel<a id="fnref3" href="#fn3" role="doc-noteref"><sup>3</sup></a>, Zuzanna Sala<a id="fnref4" href="#fn4" role="doc-noteref"><sup>4</sup></a>). Rzadko pojawiają się głosy lokujące się gdzieś pomiędzy.</p>
<p>Z czego wynika tak wyraźny podział? Prawdopodobnie z faktu, że Sabak napisała autofikcję (autorka wspomina o tym m.in. w rozmowie z Małgorzatą Sikorą-Tarnowską opublikowanej w „Replice”<a id="fnref5" href="#fn5" role="doc-noteref"><sup>5</sup></a>) i na pierwszy plan wystawiła queer i polską wieś. Tło stworzyła przezroczyste, a więc stosunkowo uniwersalne, przez co procent osób, które mogą utożsamić się w jakimś stopniu z historią snutą przez debiutantkę, znacznie wzrósł. I jednym to nagromadzenie dobrze znanych już puzzli spodobało się, drugim – nie. Należę do pierwszej grupy – mnie się podobało.</p>
<p>Nie nazwę autorki prozatorską rewolucjonistką, łamaczką literackich konwencji, ale przyznam: zadebiutowała nieźle. Bezpiecznie – ponieważ w swoim zbiorze opowiadań porusza się po ścieżkach już wydeptanych w polskiej prozie ostatnich lat. Dorastanie poza wielką metropolią, awans społeczny, kwestie tożsamościowe, wstyd – we know it well. Sabak rozmontowuje jednak pewne schematy wykorzystując kapitał duchowy/religijny swojej bohaterki. Dla Oli, Alex, Olka – takimi imionami przedstawia się dziewczyna – wiara, będąca pozostałością po wychowywaniu się na wsi pod czułym okiem babki, jest jednym z trwalszych, jeśli nie fundamentalnych, segmentów życia. Jednocześnie nie oznacza to, że relacja z Bogiem, do którego bohaterka w pewnym momencie zwraca się per „Tato”, jest łatwa. Nie jest. Przybierając różne formy pozostaje jednak jednym z niewielu niezmiennych, niemożliwych do naruszenia elementów świata Alex; elementem, którego dziewczyna kurczowo się trzyma (i którego utraty ze względu na bycie osobą homoseksualną się boi), o czym świadczy jej udział, już jako dorosłej, w Warszawskiej Pielgrzymce Akademickiej, czy wyjazd na rekolekcje, które, zgodnie z zasadami, ma spędzić w milczeniu, nie patrząc współuczestnikom w oczy. Religia pełni tutaj jeszcze inną funkcję, prostą, oczywistą: społeczną. Ola próbuje odnaleźć się wśród uczestniczek i uczestników chrześcijańskich spotkań, wyjazdów. Bohaterka szuka siebie, ale też po prostu relacji i swojego miejsca w grupie, chce gdzieś przynależeć. Alex pragnie stałości – ma rację Olga Wróbel, pisząc na łamach „Dwutygodnika”, że bohaterka prozy Sabak jest w ciągłym ruchu<a id="fnref6" href="#fn6" role="doc-noteref"><sup>6</sup></a> – a tej stałości z pewnością nie dają jej ani awans społeczny (przeprowadzka ze wsi do miasteczka, a później do dużego miasta), ani próby zdefiniowania swojej tożsamości, określenia orientacji, przyklejenia samej sobie etykiet. Wiara ma pomóc jej się na chwilę zatrzymać.</p>
<p>Desekularyzacja młodzieńczego, dynamicznego świata jest tym, co u Sabak najciekawsze. Przyjęło się, że wiara nie jest seksowna – często idzie w parze ze wstydem, zwłaszcza w przypadku młodych ludzi. Pobożność często wiąże się z terenami wiejskimi i ich mieszkańcami, a więc stereotypowo gorszymi, uboższymi, mniej wykształconymi. Wspominają o tym Justyna Struzik, Ewa Furgał i Natalia Sarata w tekście <em>„Nikt nie chce być w sferze nieistnienia”. Lesbijki, wieś i Kościół</em> opublikowanym w „Miesięczniku Znak” we wrześniu 2017 r.: „Skrzyżowanie pewnej grupy wyobrażeń na temat religijności i wsi jest częstą kalką używaną do opisu tego, co w Polsce »prowincjonalne«, »zacofane« i »nietolerancyjne«”<a id="fnref7" href="#fn7" role="doc-noteref"><sup>7</sup></a>. Idąc tym tropem, awans społeczny Alex byłby sabotowany przez konotacje związane z religią chrześcijańską. Autorka rozbija te szkodliwe przekonania i pokazuje po pierwsze, że można wierzyć i być <em>cool</em>, a po drugie, że wiara nie oznacza samotnego umartwiania się w kącie ciemnego, przesiąkniętego duszącym zapachem kadzidła kościoła. Wręcz przeciwnie: Sabak w <em>Trochę z zimna…</em> postuluje, że religia to relacje – budujące ognisko domowe i życie poza nim. Rola religii w życiu Oli odpowiada młodzieńczej potrzebie „zakorzenienia”, o której – obok potrzeby „eksperymentowania” – pisze Maria Sroczyńska w artykule <em>Młodzież w poszukiwaniu sacrum. Rozważania socjologiczne</em><a id="fnref8" href="#fn8" role="doc-noteref"><sup>8</sup></a>. Co prawda Alex prędzej nazwiemy młodą dorosłą niż nastolatką, wiemy jednak, że wiara jest poniekąd językiem miłości między nią a babką – bohaterka chodzi z nią do kościoła, rozmawia przez telefon o wędrującym po wsi świętym obrazie – ucieleśniającą dzieciństwo i wiejskie korzenie Oli.</p>
<p>Piszę wcześniej o <em>Trochę z zimna, trochę z radości</em> jako o „zbiorze opowiadań”, ponieważ sama autorka w licznych wypowiedziach medialnych w takich właśnie ramach umieszcza swoją prozę (m.in. w rozmowie z Jakubem Wojtaszczykiem dla „Vogue’a”<a id="fnref9" href="#fn9" role="doc-noteref"><sup>9</sup></a>), myślę jednak, że spokojnie można ją czytać – ja tak zrobiłam – jako poszatkowaną, fragmentaryczną powieść. Sabak, przejmując pałeczkę m.in. po Annie Ciarkowskiej i jej Dewocjach (Wydawnictwo W.A.B. 2021) debiutuje naprawdę ciekawie, przede wszystkim dzięki graniu napięciem pomiędzy autentyczną, mocno zakorzenioną w człowieku wiarą a oswajaniem, eksplorowaniem przez niego swojej homoseksualności.</p>
</div>
<p></p>
<section role="doc-endnotes">
<hr>
<ol>
<li id="fn1">
<p>Idealistycznie staram się wierzyć w wiarygodność instytucji blurbów.<a href="#fnref1" role="doc-backlink">↩︎</a></p>
</li>
<li id="fn2">
<ol type="A">
<li>
Hellich, Kto ma zabić szczura w łazience? Recenzja „Trochę z zimna, trochę z radości” Kingi Sabak, „Kultura Liberalna”, nr 824(43/2024), 22.10.2024, https://kulturaliberalna.pl/2024/10/22/artur-hellich-recenzja-kinga-sabak-troche-z-zimna-troche-z-radosci.
</li>
</ol>
<p><a href="#fnref2" role="doc-backlink">↩︎</a></p>
</li>
<li id="fn3">
<ol start="15" type="A">
<li>
Wróbel, Nie grzeje, https://www.dwutygodnik.com/artykul/11596-nie-grzeje.html.
</li>
</ol>
<p><a href="#fnref3" role="doc-backlink">↩︎</a></p>
</li>
<li id="fn4">
<ol start="26" type="A">
<li>
Sala [@pytaniazsali], Skończyłam debiut Kingi Sabak „Trochę z zimna, trochę z radości”…, Instagram, 20.12.2024, https://www.instagram.com/p/DDzGtYzOXOT/?igsh=eDRnbzU3dXBlcXEx.
</li>
</ol>
<p><a href="#fnref4" role="doc-backlink">↩︎</a></p>
</li>
<li id="fn5">
<ol start="11" type="A">
<li>
Sabak, Kinga Sabak i jej debiutancki zbiór opowiadań, które łączy bohaterka-lesbijka, rozm. przepr. M. Sikora-Tarnowska, „Replika”, nr 113 (styczeń/luty 2024), https://replika-online.pl/kinga-sabak-i-jej-debiutancki-zbior-opowiadan-ktore-laczy-bohaterka-lesbijka.
</li>
</ol>
<p><a href="#fnref5" role="doc-backlink">↩︎</a></p>
</li>
<li id="fn6">
<ol start="15" type="A">
<li>
Wróbel, dz. cyt.
</li>
</ol>
<p><a href="#fnref6" role="doc-backlink">↩︎</a></p>
</li>
<li id="fn7">
<ol start="10" type="A">
<li>
Struzik, E. Furgał, N. Sarata, „Nikt nie chce być w sferze nieistnienia”. Lesbijki, wieś i Kościół, „Miesięcznik ZNAK”, nr 748, wrzesień 2017, https://www.miesiecznik.znak.com.pl/nikt-nie-chce-byc-w-sferze-nieistnienia-lesbijki-wies-i-kosciol.
</li>
</ol>
<p><a href="#fnref7" role="doc-backlink">↩︎</a></p>
</li>
<li id="fn8">
<ol start="1000" type="I">
<li>
Sroczyńska, Młodzież w poszukiwaniu sacrum. Rozważania socjologiczne, „Przegląd Religioznawczy”, nr 2(276)/2020, s. 113–128.
</li>
</ol>
<p><a href="#fnref8" role="doc-backlink">↩︎</a></p>
</li>
<li id="fn9">
<ol start="11" type="A">
<li>
Sabak, Kinga Sabak o poszukiwaniu tożsamości w mocnym debiucie „Trochę z zimna, trochę z radości”, rozm. przepr. J. Wojtaszczyk, „Vogue”, 19.10.2024, https://www.vogue.pl/a/wywiad-z-kinga-sabak-autorka-debiutanckiej-ksiazki-troche-z-zimna-troche-z-radosci.
</li>
</ol>
<p><a href="#fnref9" role="doc-backlink">↩︎</a></p>
</li>
</ol>
</section>


<!-- TODO: Change group_id, release_id to names in UI -->
				<p style="font-style: italic">Tekst opublikowany w <a href="/1">wydaniu 1</a> w ramach <a href="/1/2">grupy 2</a>
		</section>
	</body>
</html>

