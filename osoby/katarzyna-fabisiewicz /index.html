<!DOCTYPE html>
<html lang="pl">
	<head>
		<meta charset="utf-8">
		<meta name="viewport" content="width=device-width, initial-scale=1">
		<title>Katarzyna Fabisiewicz Wydania  „Katarzyna Fabisiewicz” | POZa Linią</title>
		<link rel="stylesheet" href="/common.css">
	</head>
	<body>
		<header style="text-align: center; font-size: 3em; font-weight: bold">
			<a href="/">POZa Linią</a>
		</header>

		<section style="margin: auto; max-width: 80ch">
			<h2>Opublikowane teksty od Katarzyna Fabisiewicz</h2>
			Katarzyna Fabisiewicz – urodziła się w Ostrołęce, z którą jest związana twórczo. Wykształcenie humanistyczne w kierunkach: historia, archeologia, bibliotekoznawstwo. Ukończyła Studium Literacko-Artystyczne na Wydziale Polonistyki Uniwersytetu Jagiellońskiego. Lubi śpiewać kurpiowskie pieśni żałobne i leśne. Nagradzana w ogólnopolskich konkursach poetyckich i prozatorskich. Opublikowała trzy książki poetyckie: „Rapsodyczny” (TPO, 2017), „Bajkonury” (Wydawnictwo Fundacja Duży Format, 2023), „Kamień, Papier, Maszyna” (Wydawnictwo Fundacja Duży Format, 2025). Publikowała między innymi w: „FRAZIE”, „Rewirach”, „Przydrożach”, kwartalniku literackim: „Strona Czynna”, stronie „Wydawnictwa j”, „Babińcu Literackim”, zinie „PÜF – PUF” oraz licznych antologiach, np.: „Jakie czasy taki diabeł”, „SLApidarium”.

				<h3>eternit</h3>
				<p>chleb kojarzy się tylko z glutenem<br>
miętus z węglowodanami<br>
wieś z dymem z przydomowych hut i elektrowni</p>
<p>człowiek drugi – pierwszy ostatni<br>
reszta liczebników miesza się<br>
porowata masa wilgotne mięso białko</p>
<p>żaden odkrywczy byt tylko operacja<br>
na żywym organizmie zmiana funkcji<br>
pokarm dla bogów chów stadny</p>
<p>coś podpowiada napięcie powierzchniowe<br>
zjawisko osmozy sieciowanie<br>
rozmowa półprzepuszczalna membrana<br>
skąpe fragmenty chrupiąca skórka</p>


<!-- TODO: Change group_id, release_id to names in UI -->
				<p style="font-style: italic">Tekst opublikowany w <a href="/1">wydaniu 1</a> w ramach <a href="/1/2">grupy 2</a>
				<h3>dotknięci</h3>
				<p>niektórzy po to się narodzili by patrzyć na rzekę<br>
inni aby o tym pisać – wiejski głupek by opowiadać<br>
o swoim garbatym bogu siedzącym na progu</p>
<p>jak będziesz niegrzeczna przyjdzie heniutek<br>
i cię złapie za nogę – matki mają swoje metody<br>
cykl natury ranking demonów figury retoryczne<br>
i oporządek</p>
<p>a heniutek spał na miedzy jakby stwórca wymyślił noc<br>
tylko dla niego – śnił że spotkał podobnego sobie<br>
razem ukradli konia i przenieśli go przez rzekę</p>
<p>poeta dogorywał po krótkim ataku szaleństwa<br>
lub geniuszu w sielskim lecie nie wiadomo kiedy<br>
mała genia zaczęła niedomagać i cierpieć na bezsenność<br>
śniła na jawie o heniutku z jej chodakiem w ręku<br>
krzyczała po nocach – matka szukała pomocy w internecie</p>
<p>głazy dalej łypały na rzekę<br>
tylko heniutek wiedział<br>
po co je tam diabły posiały</p>


<!-- TODO: Change group_id, release_id to names in UI -->
				<p style="font-style: italic">Tekst opublikowany w <a href="/1">wydaniu 1</a> w ramach <a href="/1/2">grupy 2</a>
		</section>
	</body>
</html>

